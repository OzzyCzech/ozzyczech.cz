---
title: Schůze, porady, meetingy a briefing
lastUpdated: 2008-05-14
---

Začal bych tím, co to vlastně schůze, porada, meeting nebo briefing je. Někteří
je definují takto: **nedobrovolná setkání nevhodných lidí, za účelem dohody o
něčem, co není potřeba řešit**. Četl jsem, že člověk stráví za svou pracovní
kariéru na poradách něco kolem 6000 hodin, slouží obvykle pro výměnu informací v
rámci organizace (firmy či podniku).

Všichni to určitě znáte, ráno přijdete do práce a kolega Vám povídá: _Dneska je
porada, nezapomeň na to!_ Doslova vidím, jak Vás tahle informace potěšila.

Faktem je, že **99 procent z nás porady nebo schůze nenávidí**. Dalším faktem
je, že ono zbývající 1 procento většinou vede organizaci :-). S poradami se to
má takto:

### Jsou příliš drahé

- Představte si, že každý účastník stojí firmu 150 Kč za hodinu - hodinové
  setkání 10 lidí Vás bude stát 1500 Kč. Je dobré si uvědomit, že někteří výše
  postavení pracovníci samozřejmě berou více. Možná ten vyšší plat souvisí s
  tím, že musí na více porad :-).

### Jsou obvykle delší, než je potřeba

- Troufnu si říct, že 80 % času stráveného na poradě se řeší věci, které se Vás
  netýkají nebo Vám nejsou nijak přínosné. Zbývajících 20 procent, to je **12
  minut z hodiny**, se řeší otázky, které skutečně stojí za to, aby se sešlo
  například oněch 10 lidí a společně je řešili.

### Setkávání se pro setkávání

- Některé porady slouží pouze pro utužení sociálních vazeb v rámci organizace.
  Je důležité si uvědomit, že cílem porady není samotné setkání. Každá porada by
  měla mít _topic_ - tedy hlavní téma, které by se mnělo probírat.

### Jsou neupřímné

- Na poradách je obvykle těžší říct svůj názor. Většina lidí mlčí, prostě si to
  odsedí a to podstatné probere na after party (viz níže). S neupřímností je
  spojena formálnost porady. Mnohem přínosnější je tzv. reverzní porada -
  manažer (šéf) poslouchá, osatní mluví. Porada tak už není věcí manažera, ale
  odpovídají za ní všichni účastníci.

### After party po poradě

- Odborně se to tuším nazývá _after meeting syndrom (AMS)_. To je doba, kterou
  účastníci porady stráví sdělováním si dojmů z porady. Samozřejmě často
  probírají také přínosy porady a to jak je to tam nebavilo.

### Porady vedou k dalším poradám

- Obvykle po tom, co porada skončí, je naplánována nějaká další. Často má jedna
  schůze na svědomí celou řadu dalších setkání, porad a podobně. Někde se musí
  přeci probrat výsledky té první porady!

### Proč se radit?

- Proč se vlastně pořádají? Těžko říct, ale tím pravým důvodem by mělo být to,
  že něco **nefunguje tak jak má a nikdo neví, co má dělat**! Něco je špatně a
  věci se musí napravit. Je potřeba rozhodnutí managementu.

Na závěr ve zkratce několik zásad:

- Aby bylo setkávání efektivní, musí být všichni účastníci připraveni
- Vždy **mluví jen jeden** přesně stanovenou dobu (2 minuty maximálně)
- Návrhy, které nejsou k tématu se zapíší - budou se **řešit později**
- Nikdo nechodí pozdě, netelefonuje, neodchází během jednání
- Věci se řeší **jedna po druhé** - ne najednou
